<TEI xmlns="http://www.tei-c.org/ns/1.0"><teiHeader><fileDesc><titleStmt><title/><author>Akfidan</author></titleStmt><editionStmt><edition><date>2017-03-13</date></edition></editionStmt><publicationStmt><p>unknown</p></publicationStmt><sourceDesc><p>Converted from a Word document</p></sourceDesc></fileDesc><encodingDesc><appInfo><application xml:id="docxtotei" ident="TEI_fromDOCX" version="2.15.0"><label>DOCX to TEI</label></application></appInfo></encodingDesc><revisionDesc><listChange><change><date>2018-03-16T14:52:08Z</date><name>Akfidan</name></change></listChange></revisionDesc></teiHeader><text><body><p><hi rend="underline">1.Madrašto d Suryoyo</hi></p><p>Ono qayimono bi cito Suryayto minaqla d aṯyono l Holanda. B 1976 babi mgalwewayle l Holanda; emi w šeṯ aḥwoṯe bëṯër mene b šato aṯina. B Holanda, emi hawila abro w barṯo ḥreto. Aḥna hḏo man  iqaryoṯe qamoye das Suryoye na b Hengelo. Cam u zabno, ġalabe mu camo Suryoyo ftëḥle le šuġlone du ḥyoṭo bi mantiqaṯe dë Twente. Bëṯër m du camo Suryoyo zayëd bë Twente, šqil cito b Hengelo b ëšme d Mor Yuḥanon šliḥo w cam gaba salon. I citaṯe hawyo i cito Suryayto Ortodoksayto qamayto b Awrupa w hawyo kursi d ḥasyuṯo Suryayto l Awrupa mëṣcayto kula. U ḥasyo qamoyo di marciṯaṯe,  Mor Yuliyos Yešuc Čiček wa. B 1981 i dayro d Mor Afrem ste šqilo. Bëṯër u kursi di ḥasyuṯo mḥawal li dayro d Mor Afrem. </p><p>Mi šato d rakiwo i cito d Mor Yuḥanon šliḥo, markaw eba gudo dë mšamšonyoṯe ste. U medano me zabno qayëmwa mi cito Suryayto b Ṭurcabdin. Elo i mcalyuṯo d Mor Mor Yuliyos Yešuc Čiček harke naqla ḥreto madcarle. Mëdle Mor Afrem u Suryoyo xëd ṭufso. Mor Afrem ḥa man abohoṯo qamoye wa, d maqëmle gudo dë bnoṯe bi cito. Zëmriwa bi cito w mšabḥiwa l Aloho b qolo ḥalyo. U ḥasyayḏan ftëḥle madrašto bi cito d Mor Yuhanon. Bu šëkëlano maqëmle gudo dë mzamronyoṯo. Aḥna i gudo qamayto wayna bu zabnawo - da 80-yat -. Ono, aḥwoṯi w a ḥwaryoṯayḏan ëzzanwa li madrašto. I madrašto balḥuḏ b yawme d šabṯo ftëḥtowa. Fayšiwayna hul lu zabno di ṣluṯo d lalye d ḥušabo. Kul yawmo - bay yawme daš šarye- ëzzanwa li ṣluṯo d ramšo, qoriwayna bu šḥimo.  </p><p>I madraštayḏan ġalabe catërto wa bu zabnawo. Këtwa clayme ste bi madrašto, elo hënne l ruḥayye hërgiwa cam u malfonaṯṯe. Këtwaylan balki zëtër me 30 šamëšyoṯe. Mu cëmro dë šwac ëšne hul  cësri oṯënwa li madrašto. Law koṯe u siqumo lboli ema qayëṯlan aq qemësyoṯe ḥaṯe cam ah horure. Balki ban 1981 wa d hawina rušmoyiṯ mzamronyoṯe. Bi madrašto yalifina qrayto du Kṯobonoyo w qole di cito. Lhiqoyewayna lu yulfono du lišono Suryoyo. Yëlfiwayna men kul frus cal u maktabzabno di cito Suryayto ste. B riša dšato ġalabe naqlat mcayaḏlan cam ḥḏoḏe. Aš šamoše, šamëšyoṯe w am malfone acmayna. Naqlawoṯe u ḥasyo ste oṯewa baynoṯayna.  </p><p>I gudayḏan qamayto wa b Awrupa. Hawiwayna mšamhe b Awrupa kula. Bu Madënḥo Mëscoyo šamiciwa b ëšmayna. U Fatëryarxo u aḥ ḥasye këtwalle šubhoro eban. Hawiwayna ṭufso lac citawoṯe ḥrene. Hënne ste bëṯër maqëmwalle gude dë mzamronyoṯe. U ḥasyo hawiwa celṯo elan d ḥozina ġalabe aṯrawoṯe d Awrupa! U malfonayḏan cam Mor Yuliyos Yešuc Čiček, mawbele lan l kul dukṯo d këtwa esore cam cito; mu qedošo dac citawoṯe, mu tësriḥo dak kohne hul lu zmoro daq qole d mašëmciwayna lu camo d Italya. Ḥzelan dëkoṯe mšaḥëlfe b Holanda, b Almanya, b Balčiqa w b Italya. Moran Fatëryarcho Mor Ignatius Yackub III aṯi l Holanda b 1984. Mqadašle i dayro d Mor Afrem bë Glane. I gudayḏan d Hengelo haḏiro tamo,w zmërlan qole basime. Ban 1994 u qedošo di cito d Yoldaṯ Aloho bi dayro d Mor Afrem, disa i gudayḏan ḥaḏërto wa tamo. Heš këtli ṣërtoṯe du zabnawo. Kul naqla d u ḥasyo dëzzewa lu Hënd, motewaylan došne acme. Ġalabe këtwayle ḥubo elan u li citayḏe. U zabnawo sox soxin lo komëṭce!</p><p>Aḥna mašpaclan zabno ġalabe basimo cam hḏoḏe bi madrašto. Hawina ḥawrone ṭawwe lë ḥḏoḏe. Hul ucdo këtli asiruṯo cam hën manne. I naqla d kohozina ḥḏoḏe, koṯe u zabno basimawo di madrašto l bolayna.</p><p>Cam ḥbol kul šamašto azza b xasra bëṯër më d gawiro. I sagiyuṯo ṭrela mi cito, mi gudo. Elo ono lo ṭreli mi cito w lo mi madrašto. Hani kmo ëšne hawyono malfoniṯo bi madrašto d Yoldaṯ Aloho d Hengelo. Komaqëryono b yawme d arbco w yawme d šabṯo. Komaqëryono lišono Suryoyo, tawdiṯo w šarko. Ay yolufayḏi zcure ne, bayn tmone w hḏacsar ësne ne. Bay yawme daḥ ḥušabe ono w iqarṯayḏi këzzan li ṣluṯo d safro, lu Qurobo Alohoyo. </p><p>Tawdi l Moryo di citayḏan ftëḥla i madrašto qamayto b Awrupa. Molafla lan qrayto, qole w ṣluṯo bu lišono Suryoyo!  </p><p><hi rend="underline">Xabre olsoye:</hi></p><p>Madrašto, eqarṯo, claymo, cito, dayro, lešono, qrayto, qole, cade, hasyo, mzamroniṯo, šamošo, mšamšono, gudo, qemësto, qolo, qedošo, tësriḥo, tufso, Madënḥo Mëscoyo, ṣluṯo, zmoro, olsoyo, siqumo, zcure, gworo, šarko.</p></body></text></TEI>
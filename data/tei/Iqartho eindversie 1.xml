<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>5. Iqarṯo</title>
                <author>Akfidan</author>
            </titleStmt>
            <editionStmt>
                <edition>
                    <date>2017-03-13</date>
                </edition>
            </editionStmt>
            <publicationStmt>
                <idno type="URI">https://suraytcorpus.org/4</idno>
                <date>2017-03-13</date>
            </publicationStmt>
            <sourceDesc>
                <p>Converted from a Word document</p>
            </sourceDesc>
        </fileDesc>
        <encodingDesc>
            <appInfo>
                <application xml:id="docxtotei" ident="TEI_fromDOCX" version="2.15.0">
                    <label>DOCX to TEI</label>
                </application>
            </appInfo>
        </encodingDesc>
        <revisionDesc>
            <listChange>
                <change>
                    <date>2018-03-16T14:51:50Z</date>
                    <name>Akfidan</name>
                </change>
            </listChange>
        </revisionDesc>
    </teiHeader>
    <text>
        <body>
            <p>
                <hi rend="underline">5. Iqarṯo</hi>
            </p>
            <p>I iqarṯo olṣayto yo l kul nošo, dilonoyiṯ las Suryoye. An iqaryoṯe das Suryoye gawonoyiṯ rabe ne. Kul iqarṯo Suryayto këtla bu noquṣo arbco nacime. Hën man i iqaryoṯe këtwalle casro nacime! B  Ṭurcabdin an nacime mcawniwa ab babonatte baš šuġlone. Bayn di iqarṯo af farṣufe mar rabe hul az zcure komëqrën hawxa: jëddo, qašto, babo, emo, nacime - abro, barṯo -, nebġe. Cammo - aḥuno d babo -, dade, ḥolo - aḥuno d emo -, taḥolo, camṯo w ġer. </p>
            <p>Ono mi iqarṯo d be Šamcun Ḥanne Ḥaydo no. Babi Šamcun, iḏico w mšamho wa bayn das Suryoye d Ṭurcabdin. Ḥoyewa bi qrito di Sare. Kul Suryoyo šamëc b ëšme, cal d maxlaṣwayle ġalabe Suryoye mu qaṭlo bu zabno du Sayfo. U aḥunayḏe Malke, w ac cammone du Šamcun qṭili bu Sayfo. A tloṯo nacime du Malke mayiṯi. Fayëš mi iqarṯo d be Ḥaydo u Šamcun balḥuḏe. U Šamcun këtwayle tmanyo nacime. Bi qamayto hawile ḥammeëš bnoṯe. Ḥdo manne mayiṯo. Heš latwayle abne. U camo daq qëryawoṯe d  Ṭurcabdin omarwa: u Šamcun, u gaboro das Suryoye azze qšicoyo. Bëṯër hawi u abro qamoyo – Ḥabib, kowe jëddi. Kul nošo fsëḥwa cal d u ëšmo d be Ḥaydo mdawamle. Bëṯër hawile tloṯo abne ḥrene; Ḥaydo, Malke w Gawriye. Kul abro du Šamcun hawile bu noquṣo tloṯo abne. Hawile ġalabe nebġe. Bu šëkëlano i iqarṯo d be Ḥaydo mdawamla hul adyawma. U Šamcun fayëš baḥ ḥaye hul d hawi tëšci ëšne. B 1964 mḥase. Ban ëšne daš šawciyat i sagiyuṯo du camo Suryoyo mgalwewayla l Awrupa, i iqarṯo d be Ḥaydo ste baz zabnanëk mgalwewayla l Awrupa. </p>
            <p>Këtwa iqarṯo me Midën, d i barṯaṯṯe aṭ Ṭayye mahëzmowalle. Qralle lu Šamcun d madcar la. Azze  madacrole lu bayto l Midën. Hiya mërla le: ḥolo, mašallah këtlux arbco abne. Mbaraxli cal ḥa man abnayḏox. Lo koforaq ayna manne d howe. U Šamcun madcarle acla: ġamo layt gëd mbaraxno lax cal u Ḥabib, u bëkër dan abnayḏi. Inaqla d u Ḥabib šamëc u medano, lo maqbele u ṣëbyono du babo w mërle: rabtër meni yo bu cumro w latyo šafërto. U Šamcun bëṯër qrele lu qašo dë mbaraxla cal u abrayḏe u Ḥaydo. U Ḥaydo lo ḥëzyowayle ste, elo matëcle lu babo.  </p>
            <p>U Ḥabib ḥzele qašti Basna w abëcla aṯto l ruḥe, miḏe d yarëxtowa w këtwayla ḥaylo lu syomo du šuġlo du bayto w dan arcoṯe. Hawëlle ëšto nacime, tloṯo abne w tlaṯ bnoṯe. Cammoni a tre nafiqi mu bayto du babaṯṯe inaqla d gawiri cam dadoṯi. Mamtalle an nišaṯṯe mi qriṯo d Bësorino. Bësorino qaruto yo li Sare, këtte esore ṭawwe cam ḥḏoḏe. U camaṯṯe cayni yo. Azzën cammoni macmarre kul ḥa manne bayto. Inaqla d babi gawër, lo nafëq mu bayto du babayḏe. Fayëš gabe hul d aṯi l Holanda.</p>
            <p>Bi marduṯo da Suryoye woliṯo yo du abro rabo howe moro lu babo w li emo inaqla d masiwi. Haṯe mašëlmonuṯo catëqto wa cam u camayḏan. Baz zabnani men kul frus i mašëlmonuṯaṯe mšaḥëlfo, miḏe d koḥoyena b Awrupa. B Ṭurcabdin cade wa w abro d foyaš bu bayto du babo inaqla d gowar. Bëṯër më d u babo masuwayle, u abro soyamwa u šuglo dan arcoṯe w ëzzewa qmi baqro, yacni howewa moro laḥ ḥayewën. Naqlawoṯe u babo ṭolabwa nxirayto lu abro me qriṯo ḥreto d lo ḥzoyo ste. U nxiroyo w i nxirayto meqëm mu gworo, lo ḥozënwa ḥḏoḏe. Bu aṯro d Ṭurcabdin aṣël i emo w u babo wayne. Be cam ayna barṯo u abraṯṯe kolozam gowar. U šufro di kalo latwa olṣoyo. U mede olṣoyo hano wa: mayna iqarṯo yo? Ara i iqarṯaṯe tawto yo, aw iḏëcto yo, aw koqërwo li iqarṯayḏan? Ġalabe naqlat motënwa niše me cayni iqarṯo. U medano misamwa žboyi du mal foyaš bi iqarṯo. </p>
            <p>Hani kulle cadat d Ṭurcabdin wayne. Inaqla d aṯina li goluṯo l Awrupa, kul mede mšaḥlaf. I iqarṯo Suryayto b Awrupa nacimo. Lo fayišo xëd meqëm rabṯo. Harke i aṯto ste kosuġlo. Latla mkone d mëtyo nacime ġalabe. An esore di iqarṯo das Suryoye cam ḥbol rafën harke bi goluṯo.</p>
            <p>U claymo meqëm d gowar, koḥoze le hwarṯo. Komalax acma bay yarḥe aw ban ëšne, hul d komëṭlobi. Bëṯër mu ṭlobo kowën nxiroyo w nxirayto lë ḥḏoḏe. </p>
            <p>U babo iḏa d masuw, komitaḥat bab Beṯ Sobe. Tamo kit noše d kohayri le bi mcadronuṯo di karxuṯo d koḥoye eba. Ab Beṯ Sobe dukṯo d komiḥar las sowe yo, kofayši u yawmo kule. B ramšo disa koducri lab botaṯṯe. Ucdo ġalabe mas sowayḏan këzzën lab Beṯ Sobe. Tamo koḥozën ḥḏoḏe w komašëpci u yawmaṯṯe bi jewate cam ḥḏoḏe. Bu šëkëlano as sowe lo kofayši l ruḥayye w lo kocujzi. </p>
            <p>Heš këtlan cadat me Ṭurcabdin d komdawmina ne b Awrupa. An nacime das Suryoye gawonoyiṯ lo konëfqi mu bayto hul dgawri. Latyo cade las Suryoye d maydënne bayto l ruḥayye dlo gworo, iḏa dlo qorën b dukṯo raḥëqto mu bayto. U abro inaqla d kogowar, konofaq mu bayto du babo u di emo. </p>
            <p>Naqlawoṯe ah Holandoye këmmi li, mëqqa mëštawoṯe këtlax! Gabayye bi qamayto kocayši cam ḥḏoḏe dlo beroxo. Ahna u medano gabayna kalyo yo. Koḥozina le ḥtiṯo. Lo komitaqbël mi cito. </p>
            <p>
                <hi rend="underline">Xabre olsoye</hi>
            </p>
            <p>iqarṯo, dilonoyiṯ, nacime, jëddo, qašto, babo, emo, nacime, barṯo, abro, nebġe, sowo, baqro, claymo, claymṯo, tlobo, nxiroyo, nxirayto, aṯto, kalo, holo, taholo, cammo, dade, meštuṯo, gworo, mal, bayto, beroxo, esore, ḥamaš, tlaṯ, tloṯo, šeṯ, ëšto, tmanyo, tëšci, mkonuṯo, ḥtiṯo</p>
        </body>
    </text>
</TEI>